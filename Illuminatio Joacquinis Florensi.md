Et enim cum decursis precedentibus libri huius capitulis, pervenirem ad locum istum, tantam fateor difficultatem et quasi preter solitum perpessus sum angustias intellectus: ut sentiens oppositum mihi lapidem ab ostio monumenti, hebetatus subsisterem: et dans honorem Deo qui pro velle suo claudit et aperit, relicto loco ipso intacto, ad sequentia pertransirem, servans difficultatem eandem universali magistro: ut ipse qui aperuit librum et soluit septem signacula eius, cum sibi esset placitum, mihi vel aliis aperiret. Cumque me occupatum in multis hoc ipsum oblivio procul duceret: factum est verso anni circulo diem adesse paschalem mihique circa horam matutinam excitato a somno, aliquid in libro isto meditanti occurrere: pro quo confisus de dono Dei audacior factus sum ad scribendum, qumimmo in silendo et non scribendo timidior. . . . Et enim cum non nulla iam capere, et maiora adhuc sacramenta nescirem, quasi quedam pugna gerebatur in mente mea, his quidem quod patebant suadentibus ausum, ceteris autem difficultatem minantibus. Cum ergo in supra scripta nocte simile aliquid contigisset, circa medium (ut opinor) noctis silentium et horam qua leo noster de tribu Iuda resurrexisse extimatur a mortuis, subito mihi meditanti aliquid, quadam mentis oculis intelligentie claritate percepta de plenitudine libri huius et tota veteris ac novi testamenti concordia revelatio facta est . . . (Expos., f. 39râ€œv.)