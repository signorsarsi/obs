 1. Dopo la discussione riferita nel secondo libro, l'indomani ci adunammo nelle terme. Il tempo era troppo triste per poter scendere al prato. Cominciai in questi termini: "Penso che vi siate resi consapevoli del motivo per cui fra noi è sorta la discussione di questo problema. Ma prima che giunga alla soluzione, per quanto riguarda la parte affidatami, desidero che ascoltiate alcuni concetti sulla speranza, la vita e la norma dell'agire. Non esulano dall'argomento. Penso che la nostra occupazione vera, non futile o superflua ma necessaria e nobilissima, sia ricercare con tutto l'impegno la verità. Su questo punto c'è accordo fra me e Alipio. Difatti tutti i filosofi hanno ritenuto che il saggio da loro ideato l'ha raggiunta. Gli accademici poi hanno insegnato che il loro saggio deve compiere ogni sforzo per raggiungerla e che questa è la sua incessante attività. Ma poiché essa o non appare perché oscura o si cela perché indistinta, il saggio, agli scopi pratici della vita, deve seguire quanto appare probabile o verosimile. Tale argomento fu trattato nella nostra prima discussione. In essa uno di voi ha affermato che l'uomo è felice nel possesso della verità e l'altro nella sola ricerca incessante. Quindi per nessuno di noi esiste dubbio che non si dà occupazione da preporre a questa. E adesso, se permettete, come vi sembra che abbiamo passato il giorno di ieri? V'è stato concesso di attendere ai vostri studi. Tu, Trigezio, hai preso diletto dalla poesia di Virgilio. Licenzio ha atteso a compor versi ed è molto preso dall'amore per la poesia. Ho creduto anzi mio dovere tenere questo discorso soprattutto per lui. La filosofia deve occupare ed arrogarsi nel suo spirito un'attenzione più viva non solo della poesia ma di qualsiasi altra occupazione. E questo è il momento più opportuno.